# -*- mode: mandoku-view; -*-
#+TITLE: 大學衍義
#+DATE: 2015-08-24 22:59:10.374928
#+PROPERTY: ID KR3a0058
#+PROPERTY: BASEEDITION WYG    
#+PROPERTY: JUAN 卷三十五
<pb:KR3a0058_WYG_035-1a>¶
欽定四庫全書¶
　大學衍義卷三十五¶
　　　　　　　　　　　　宋　真德秀　撰¶
　　脩身之要¶
　　　謹言行¶
易大傳子曰君子居其室出其言善則千里之外應之¶
况其邇者乎居其室出其言不善則千里之外違之况¶
其邇者乎言出乎身加乎民行發乎邇見乎遠言行君¶
<pb:KR3a0058_WYG_035-1b>¶
子之樞機(樞門樞/機弩牙)樞機之發榮辱之主也言行君子之¶
所以動天地也可不慎乎¶
　　臣按孔子因中孚鳴鶴之爻而發明感應之理謂¶
　　人君雖處宮庭而其言不可以不謹又推而廣之¶
　　言行皆不可以不謹蓋鶴鳴子和由氣之相感上¶
　　倡下應亦理之自然故言之善否出于一室之間¶
　　而人之從違見于千里之外一言之出則為號令¶
　　而百姓被之一行之著則為儀表而四方見之身¶
<pb:KR3a0058_WYG_035-2a>¶
　　之有言行猶户有樞弩有機啓閉張弛由此而出¶
　　言行之發榮辱隨之其取喻也明矣猶懼人之易¶
　　忽也則又曰言行君子之所以動天下也葢天地¶
　　之大不可測識然一言一行之善感格之效捷於¶
　　影響其可不謹乎或謂居室出言人誰聞之千里¶
　　之外何由應之吁驪姬夜半之泣書之國語飛燕¶
　　憤恚之辭筆之班書明皇妃子比翼連理之誓見¶
　　之詩歌皆深宫無人私語宻約無不暴白于天下¶
<pb:KR3a0058_WYG_035-2b>¶
　　後世者此所以為㣲之顯誠之不可揜與為人主¶
　　者其深戒之¶
抑(衛武公所/作之詩名)之五章曰慎爾出話敬爾威儀無不柔嘉¶
白圭之玷(玷缺/也)尚可磨也斯言之玷不可為也六章曰¶
無易由言(易輕/也)無曰茍矣莫捫朕舌(捫持/也)言不可逝矣¶
(逝往/也)¶
　　臣按此衛武公自警之詩曰爾者皆自斥之辭話¶
　　言之謹威儀之敬皆人主脩身之至要柔者欲其¶
<pb:KR3a0058_WYG_035-3a>¶
　　順而非巧言以為柔也嘉者欲其善而非令色以¶
　　為嘉也白圭至寶茍有玷缺尚可磨而平之斯言¶
　　之出一有玷缺則不可復為矣言之不可不謹也¶
　　如是故又曰無易由言欲其不輕易也無曰茍矣¶
　　欲其不茍且也言出于口誰能持吾之舌者既形¶
　　之言則不可追之于往此武公所以嚴于自飭也¶
　　南容三復白圭孔子稱之又嘗告其門人曰駟不¶
　　及舌嗚呼可不戒與¶
<pb:KR3a0058_WYG_035-3b>¶
子曰君子欲訥於言而敏於行¶
　　臣按言欲其謹於出故曰訥行欲其勇於為故曰¶
　　敏¶
子貢問君子子曰先行其言而後從之¶
　　臣按行先於言則其言有實未行先言則其言難¶
　　踐故聖人戒之¶
子曰君子耻其言而過其行¶
　　臣按言欲其不浮於行行欲其有餘於言此雖戒¶
<pb:KR3a0058_WYG_035-4a>¶
　　學者之辭然自人君言之則漢之文帝退然淵黙¶
　　而寛仁恭儉之徳為三代以後賢主之最行勝其¶
　　言也武帝雄辯駿發見于制詔者燦然可觀然以¶
　　多欲之故卒不能施仁義是言浮于行也後之人¶
　　主宜知所法戒云¶
子張問行子曰言忠信行篤敬雖蠻貊之邦行矣言不¶
忠信行不篤敬雖州里行乎哉立則見其參於前也在¶
輿則見其倚于衡也夫然後行子張書諸紳¶
<pb:KR3a0058_WYG_035-4b>¶
　　臣按子張問行者欲行其道於天下也孔子則曰¶
　　言茍忠信行茍篤敬雖蠻貊可以行如言不忠信¶
　　行不篤敬雖州里亦不可行忠信合而言之即誠¶
　　也篤敬者誠於敬也蓋地無逺近同此一理人無¶
　　夷夏同此一心未有誠敬而人不心服者也未有¶
　　不誠不敬而能使人心服者也故言之與行必誠¶
　　必敬無一念之舎無一息之違立則見其參列於¶
　　前在車則見其依倚於衡涵養操存之熟心與理¶
<pb:KR3a0058_WYG_035-5a>¶
　　一故其形見如此若是將何往而不行子張欲行¶
　　之天下而孔子敎以反之一身是雖為學者言然¶
　　人君之道亦不外乎此古昔帝王能使四夷咸賓¶
　　者其誠敬有以感之也後世人君道不行於妻子¶
　　者以其不誠不敬故也聖人之言上下俱通大抵¶
　　若此豈獨學者所宜書紳佩服之哉¶
玉藻(禮記/篇名)天子動則左史書之言則右史書之¶
　　臣按古者建官皆所以約飭人君之身使之心正¶
<pb:KR3a0058_WYG_035-5b>¶
　　意誠而無言動之失也故一動則左史書之一言¶
　　則右史書之事為春秋言為尚書其來尚矣今郎¶
　　舎人之設乃其遺制又許直前論奏以正救于未¶
　　形之先制雖不盡古而意則猶古也必擇其人以¶
　　舉厥職使於人主言動無不得書則庶乎其有儆¶
　　矣¶
緇衣子曰君子道人以言而禁人以行(禁猶/謹也)故言必慮¶
其所終而行必稽其所敝則民謹於言而慎于行¶
<pb:KR3a0058_WYG_035-6a>¶
　　臣按道人以言者謂以言辭命令開導而誘掖之¶
　　也然言可以導人之善而不能禁人之不善其必¶
　　以行乎葢天下之理有諸已而後可責諸人無諸¶
　　已而後可以非諸人已無不善之行雖不禁人人¶
　　自從之已有不善之行雖欲禁人人必違之故空¶
　　言不可以禁人惟實行乃足以禁人也夫言出于¶
　　口至易也然不慮其所終則一言之過貽患將不¶
　　勝救行出于身亦至易也然不稽其所敝則一行¶
<pb:KR3a0058_WYG_035-6b>¶
　　之差流禍或至於無窮不善者固不足言善矣而¶
　　慮之不深稽之不逺未有不反而為不善者也老¶
　　莊非善言乎其終為浮虚之害夷惠非善行乎其¶
　　弊有隘不恭之失况尊居人上言行所闗安危自¶
　　出故必謹之審之而不敢茍則民亦從其化而不¶
　　茍於言行矣慮終稽弊之言尤人主所宜知故錄¶
　　焉¶
漢董仲舒告武帝曰言出於已不可塞也行發于身不¶
<pb:KR3a0058_WYG_035-7a>¶
可掩也言行治之大者君子之所以動天地也故盡小¶
者大慎㣲者著(全文見帝/王之學)¶
　　臣按為善之道未有不自細㣲始其不善亦未有¶
　　不自細㣲積故舜禹君臣一則曰幾二則曰幾後¶
　　世人主或昧乎此是以滔天之禍或濫觴於片言¶
　　累世之患或推輪於跬(音犬蘂反/半步也)步可不戒哉¶
　　　　以上論謹言行¶
　　　正威儀¶
<pb:KR3a0058_WYG_035-7b>¶
成王命召公畢公相康王曰思夫人自亂于威儀爾無¶
以釗冒貢于非㡬(釗康王名冒妄也貢進/也非是非之非幾㣲也)¶
　　臣按吕祖謙曰斯言也葢成王平日至親至切之¶
　　學至是始發其秘也周公精㣲之傳成王得之將¶
　　終乃以示羣臣孔子精㣲之傳曾子得之將終乃¶
　　以示孟敬子皆近在于威儀容貎顔色辭色之間¶
　　然則周孔豈惟同道其用功之次第品目亦莫不¶
　　同也人受天地之中以生是以有動作威儀之則¶
<pb:KR3a0058_WYG_035-8a>¶
　　蓋莫非天命也躁輕縱緩自踰其則特人自亂之¶
　　耳天秩何嘗亂哉曰思夫人自亂于威儀遡其語¶
　　意之深長可見其觀之逺也威儀失則豈惟形于¶
　　事見于行然後當戒一俯一仰毫釐之間即非天¶
　　命己有進于非之幾矣曰爾無以釗冒貢于非幾¶
　　味其告語之嚴宻可見其精㣲之察也用力于聖¶
　　學者其可不從事斯語乎臣謂威儀者内心之表¶
　　也内心正則威儀之形于外者亦正此善之幾也¶
<pb:KR3a0058_WYG_035-8b>¶
　　内心不正則威儀之形於外者亦不正此惡之幾¶
　　也非之幾猶言惡之幾也祖謙以為告語之嚴宻¶
　　豈不然哉¶
抑之首章曰抑抑威儀惟徳之隅(抑宻也/隅角也)二章曰敬慎¶
威儀維民之則(則法/也)五章曰敬爾威儀無不柔嘉(柔安/也嘉)¶
(善/也)八章曰淑慎爾止(止容/止也)不愆于儀(愆過/也)不僣不賊(僣/差)¶
(也賊者凶/暴之謂)鮮不為則九章曰温温㳟人維徳之基¶
　　臣按此衛武公自警之詩也十有二章之中言及¶
<pb:KR3a0058_WYG_035-9a>¶
　　威儀者凢五六抑抑云者宻而又宻也觀威儀之¶
　　嚴宻則可知其徳之嚴宻猶見隅角之方正可知¶
　　其宫庭之方正也有諸中必形于外其可揜也哉¶
　　民視儀而動聽倡而應者也上能敬慎其威儀則¶
　　可以為民之法矣上能淑慎其容止不愆于儀形¶
　　無僣差無暴亂則民鮮不以為法矣温者和易之¶
　　意築室者以基為固脩身者以敬為先故此温温¶
　　恭謹之人有立徳之基也首章曰徳之隅此章曰¶
<pb:KR3a0058_WYG_035-9b>¶
　　徳之基熟味其辭武公作聖之功於是焉在其可¶
　　忽哉¶
衛侯在楚北宫文子(衛大/夫)見令尹圍之威儀(楚圍/公子)言於¶
衛侯曰令尹其將不免詩云敬慎威儀維民之則令尹¶
無威儀民無則焉民所不則以在民上不可以終公曰¶
善哉何謂威儀對曰有威而可畏謂之威有儀而可象¶
謂之儀君有君之威儀其臣畏而愛之則而象之故能¶
有其國家令聞長世臣有臣之威儀其下畏而愛之則¶
<pb:KR3a0058_WYG_035-10a>¶
而象之故能守其官職保族宜家順是以下皆如是是¶
以上下能相固也衛詩曰威儀棣棣(富而閑/習貎)言君臣上¶
下父子兄弟内外大小皆有威儀也周詩曰朋友攸攝¶
攝以威儀言朋友之道必相敎訓以威儀也故君子在¶
位可畏施舎可愛進退可度周旋可則容止可觀作事¶
可法徳行可象聲氣可樂動作有文言語有章以臨其¶
下謂之有威儀也¶
　　臣按自古之論威儀未有若北宫文子之備者有¶
<pb:KR3a0058_WYG_035-10b>¶
　　威而可畏之謂威威非徒事嚴猛而已正衣冠尊¶
　　瞻視儼然人望而畏之夫是之謂威儀非徒事容¶
　　飾而已動容周旋莫不中禮夫是之謂儀然君有¶
　　君之威儀臣有臣之威儀梁襄王君也望之而不¶
　　似君非君之威儀也令尹圍臣也見之而似君非¶
　　臣之威儀也當是時令尹圍專楚國之政有簒奪¶
　　之心焉故形諸威儀必有僣偪于上者故北宫文¶
　　子知其不終也未幾以簒得國果不能終當春秋¶
<pb:KR3a0058_WYG_035-11a>¶
　　之世聖學之傳未泯名卿大夫率以威儀觀人晉¶
　　侯受玉惰(惠/公)内史過曰不敬則禮不行禮不行則¶
　　上下昏何以長世而晉侯果失國成子受脤(音蜃/祭肉)¶
　　(也/)於社不敬(肅/公)劉康公曰成子惰棄其命矣而成¶
　　子果卒于行葢威儀者徳之表也徳有敬嫚形諸¶
　　外者亦然故君子因其外以覘(音癡/亷反)其中見其容¶
　　止而知其福禍也自在位可畏以下凡十言所謂¶
　　動容周旋中禮者非盛徳積于中安能有此為人¶
<pb:KR3a0058_WYG_035-11b>¶
　　君者其亦勉諸¶
劉康公曰民受天地之中以生是以有動作禮義威儀¶
之則以定命也能者養之以福不能者敗以取禍¶
　　臣按人之動作威儀非可以强為也天地有自然¶
　　之中而人得之以生故動作有動作之則禮義有¶
　　禮義之則威儀有威儀之則皆天命一定而不可¶
　　違者也能循其則者順天地之命者也故曰養之¶
　　以福不能循其則者逆天地之命者也故曰敗以¶
<pb:KR3a0058_WYG_035-12a>¶
　　取禍然所謂能與不能者豈有他哉亦曰敬與不¶
　　敬而已矣¶
曾子曰君子所貴乎道者三動容貌斯逺暴慢矣(暴慢/謂容)¶
(貌之麤暴/慢易也)正顔色斯近信矣(信實/也)出辭氣斯逺鄙倍矣¶
(鄙倍謂辭氣之/鄙俗悖戾也)籩豆之事則有司存¶
　　臣按此曾子垂没之言也道無精粗之間然君子¶
　　必以躬行為本故所貴者三動容貌斯逺暴慢者¶
　　持敬之有素也正顔色斯近信者存誠之有素也¶
<pb:KR3a0058_WYG_035-12b>¶
　　出辭氣斯逺鄙倍者涵養之有素也此曾子平生¶
　　積學之效故於此以告孟敬子焉三者脩身之要¶
　　為政之本君子之所當貴若籩豆禮文之事則有¶
　　司存此敎人省躬務本之意也¶
玉藻足容重(舉欲/遲)手容恭(髙且/正)目容端(不睇/視)口容止(不/妄)¶
(動/)聲容静(不噦/咳)頭容直(不傾/顧)氣容肅(似不/息)立容徳(似有/所得)¶
　朱熹曰自足容重以下皆敬之目也¶
漢成帝即位丞相匡衡上書曰聖主之自為動靜周旋¶
<pb:KR3a0058_WYG_035-13a>¶
奉天承親臨朝享臣物有節文以章人倫蓋欽翼祗栗¶
事夭之容也温恭敬遜承親之禮也正躬嚴恪臨衆之¶
儀也嘉惠和説饗下之顔也舉錯動作物遵其儀故形¶
為仁義動為法則諸侯正月朝覲天子天子惟道徳昭¶
穆穆以示之(昭明也穆穆/者天子之容)又觀以禮樂饗醴迺歸故萬¶
國莫不獲賜祉福䝉化而成俗今正月初幸路寢臨朝¶
賀置酒以饗萬方傳曰君子慎始願陛下留神動静之¶
節使羣下得望盛徳休光以立基楨天下幸甚上敬納¶
<pb:KR3a0058_WYG_035-13b>¶
其言¶
　　臣按匡衡之所以告成帝者善矣帝亦臨朝淵默¶
　　尊嚴若神史氏稱其有穆穆天子之容然湛于酒¶
　　色不知主敬以立其本則所謂威儀者亦徒矯飾¶
　　於外而已非所謂動容周旋中禮盛徳之至也然¶
　　衡之言實天下之名言也故錄焉¶
　¶
　大學衍義卷三十五¶
