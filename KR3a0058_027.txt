# -*- mode: mandoku-view; -*-
#+TITLE: 大學衍義
#+DATE: 2015-08-24 22:59:10.202638
#+PROPERTY: ID KR3a0058
#+PROPERTY: BASEEDITION WYG    
#+PROPERTY: JUAN 卷二十七
<pb:KR3a0058_WYG_027-1a>¶
欽定四庫全書¶
　大學衍義卷二十七¶
　　　　　　　　　　　　宋　真德秀　撰¶
　格物致知之要四¶
　　察民情¶
　　　生靈嚮背之由¶
泰誓(周武王伐紂作/此以誓衆士)古人有言曰撫我則后(后君/也)虐我¶
則讎獨夫受洪惟作威乃汝世讎¶
<pb:KR3a0058_WYG_027-1b>¶
　　臣按武王舉古人之言以明民之常情如此也若¶
　　君民之分豈以虐我而遂讎之哉然君民之分不¶
　　可恃而民之常情不可不察¶
康誥(武王封康叔於衛/作此書告戒之)曰天畏棐忱(棐輔也/忱誠也)民情大可¶
見小人難保往盡乃心無康好逸豫乃其乂民我聞曰¶
怨不在大亦不在小惠不惠懋不懋(懋勉/也)¶
　　臣按此成王勉康叔之辭康叔就封有君人之責¶
　　故告之曰天命不常雖甚可畏然誠則輔之民情¶
<pb:KR3a0058_WYG_027-2a>¶
　　好惡大畧可見而小民至為難保然則小民曷為¶
　　難保耶曰萬事之得或以一事之失而召怨萬人¶
　　之恱或以一夫之怨而生亂此其所以難保也然¶
　　康叔往治其國豈有他哉盡汝之心無自安而好¶
　　逸豫乃其所以乂民也昔之人或以小失而致怨¶
　　者故不在大亦或以大過而致怨者故不在小怨¶
　　之來也非一端其弭怨也無他術惟順所不必順¶
　　勉所不必勉於人情所忽者一不敢忽焉庶幾其¶
<pb:KR3a0058_WYG_027-2b>¶
　　無怨乎始以天與民並言而終獨歸之民者民心¶
　　即天心也能保小民則能保天命矣¶
春秋傳穀梁氏曰財盡則怨力盡則懟¶
　　臣按此亦言民之常情故聖賢之君輕賦斂而不¶
　　盡其財省徭役而不盡其力¶
齊宣王見孟子於雪宮王曰賢者亦有此樂乎孟子對¶
曰有人不得則非其上矣不得而非其上者非也為民¶
上而不與民同樂者亦非也樂民之樂者民亦樂其樂¶
<pb:KR3a0058_WYG_027-3a>¶
憂民之憂者民亦憂其憂樂以天下憂以天下然而不¶
王者未之有也¶
　　臣按為民上者知有宮室之樂為民者亦欲有居¶
　　處之安因己之樂而圖民之憂是之謂與民同樂¶
　　因民之憂而不敢恣己之樂是之謂與民同憂君¶
　　之憂樂與民同而民不與君同其憂樂者鮮矣故¶
　　為人君者不以己之樂為樂而以天下之樂為樂¶
　　不以己之憂為憂而以天下之憂為憂如此而天¶
<pb:KR3a0058_WYG_027-3b>¶
　　下不歸者未之有也¶
齊宣王問曰人皆謂我毁明堂毁諸已乎孟子對曰夫¶
明堂者王者之堂也王欲行王政則勿毁之矣王曰王¶
政可得聞與對曰昔者文王之治岐也耕者九一仕者¶
世祿關市譏而不征澤梁無禁罪人不拏老而無妻曰¶
鰥老而無夫曰寡老而無子曰獨幼而無父曰孤此四¶
者天下之窮民而無告者文王發政施仁必先斯四者¶
詩云哿矣富人哀此㷀獨王曰善哉言乎曰王如善之¶
<pb:KR3a0058_WYG_027-4a>¶
則何為不行王曰寡人有疾寡人好貨對曰昔者公劉¶
好貨詩云乃積乃倉乃裹餱糧于橐于囊思戢用光弓¶
矢斯張干戈戚揚爰方啟行故居者有積倉行者有裹¶
糧也然後可以爰方啟行王如好貨與百姓同之於王¶
何有王曰寡人有疾寡人好色對曰昔者太王好色愛¶
厥妃詩云古公亶父來朝走馬率西水滸至于岐下爰¶
及姜女(太王/妃)聿來胥宇(胥皆也/宇居也)當是時也内無怨女外¶
無曠夫王如好色與百姓同之於王何有¶
<pb:KR3a0058_WYG_027-4b>¶
　　臣按此亦前章之意文王發政施仁必先於鰥寡¶
　　孤獨孟子以為此四者天下之窮民而無告者故¶
　　文王先焉以臣考之不虐無告不廢困窮自堯舜¶
　　已然矣文王治岐之心即堯舜治天下之心也宣¶
　　王知善孟子之言而自謂不能行者以有好貨好¶
　　色之累而孟子則以公劉太王之事為言以為人¶
　　君豈能不事儲峙之富惟能推此心使民亦有餱¶
　　糧之積可也人君豈能無妃匹之奉惟能推此心¶
<pb:KR3a0058_WYG_027-5a>¶
　　使民亦有配偶之安可也夫公劉非好貨也不過¶
　　居則有積倉行則有裹糧爾而當時之民居者行¶
　　者亦皆有以自養而無饑餒之虞可見其與民同¶
　　欲也太王非好色也不過同姜女以來胥宇爾而¶
　　當時宮中無怨女民間無曠夫可見其與民同欲¶
　　也公劉太王與民同欲如此王業安得而不興後¶
　　世人主私四海之富鉅橋洛口儲粟山積而民無¶
　　宿昔之糧侈六宮之奉燕姬趙女充盈館籞而民¶
<pb:KR3a0058_WYG_027-5b>¶
　　多鰥孤之嘆其專欲病民如此禍變安得而不作¶
　　惟仁聖之君享玉食而憂民之不飽於藜藿對嬪¶
　　御而念民之不足於室家推此之心行此之政其¶
　　庶矣乎¶
漢文帝時晁錯以賢良對策曰三王臣主俱賢故合謀¶
相輔計安天下莫不本於人情人情莫不欲夀三王生¶
而不傷也人情莫不欲富三王厚而不困也人情莫不¶
欲安三王扶而不危也人情莫不欲逸三王節其力而¶
<pb:KR3a0058_WYG_027-6a>¶
不盡也其為法令也合於人情而後行之其動衆使民¶
也本於人事然後為之取人以已内恕及人情之所惡¶
不以彊人情之所欲不以禁人是以天下樂其政歸其¶
德望之若父母従之若流水¶
　　臣按漢初去古未遠先秦舊聞猶有存者斯言者¶
　　非錯之言先民之遺言也夫人情之所欲順之則¶
　　安擾之則危故虞廷君臣相戒必曰罔咈百姓以¶
　　従己之欲錯之論大抵本此而其敷陳尤詳且盡¶
<pb:KR3a0058_WYG_027-6b>¶
　　焉然總其要歸不過數端曰不窮兵不黷武所以¶
　　全其生也不急征不横斂所以厚其財也不為苛¶
　　擾之政所以安其居也不興長久之役所以養其¶
　　力也本之以仁行之以恕三王之所謂本人情者¶
　　如是而已考觀漢文之治雖未盡合古而寛仁安¶
　　靜盖庶幾焉豈錯之對有以發之耶武帝一切反¶
　　之幾至危亂臣故於錯有取云¶
唐德宗在奉天(朱泚反上/幸奉天)陸贄上疏謂當今急務在於¶
<pb:KR3a0058_WYG_027-7a>¶
審察羣情羣情之所甚欲者陛下先行之羣情之所深¶
惡者陛下先去之欲惡與天下同而天下不歸者未之¶
有也又曰當違欲以行已所難布誠以除人所病竊聞¶
輿議頗究羣情四方則患於中外意乖百辟又患於君¶
臣道隔郡國之志不達於朝廷朝廷之誠不升於軒陛¶
上澤闕於下布下情壅於上聞實事不必知知事不必¶
實上下否隔真偽雜糅聚怨囂囂騰謗藉藉欲無疑阻¶
其可得乎臣謂宜因文武羣臣入參之日陛下特加延¶
<pb:KR3a0058_WYG_027-7b>¶
接親與敘言備論禍亂之由明示咎悔之意各使極言¶
得失仍令一一面陳軍務之餘到即引對匹夫片言採¶
錄不遺乃是總天下之智以助聰明順天下之心以施¶
教令則君臣同志何有不従遠邇歸心孰與為亂疏奏¶
上無施行贄又言曰立國之要在乎得衆得衆之要在¶
乎見情故仲尼謂人情聖王之田言理道所由生也時¶
之否泰事之損益萬化所繫必因人情上下交而泰不¶
交而否自損者人益自益者人損情之得失豈容易哉¶
<pb:KR3a0058_WYG_027-8a>¶
故喻君為舟喻人為水水能載舟亦能覆舟舟即君道¶
水即人情舟順水之道乃浮違則没君得人之情乃固¶
失則危是以聖人之居人上也必以其心従天下之心¶
而不敢以天下人従其欲德宗不能従¶
　　臣按德宗專已欲而咈天下之情是以致建中之¶
　　亂陸贄懇懇言之猶弗見聽唐治自是日衰不明¶
　　之君可與言哉¶
　　　　以上論生靈嚮背之由¶
<pb:KR3a0058_WYG_027-8b>¶
　　察民情¶
　　　田里戚休之實¶
詩采薇遣戍役也文王之時西有昆夷之患北有獫狁¶
之難以天子之命命將帥(天子/紂也)遣戍役以守衞中國故¶
歌采薇以遣之其首章曰采薇采薇薇亦作止(作生/也)曰¶
歸曰歸歲亦莫止(莫音/暮)靡室靡家(靡無/也)玁狁之故不遑¶
啟居玁狁之故其次章曰采薇采薇薇亦柔止(薇始生/而柔)¶
曰歸曰歸心亦憂止憂心烈烈載饑載渴我戍未定靡¶
<pb:KR3a0058_WYG_027-9a>¶
使歸聘三章曰采薇采薇薇亦剛止曰歸曰歸歲亦陽¶
止(十/月)王事靡盬不遑啟處憂心孔疚我行不來其末章¶
曰昔我往矣楊栁依依今我來思雨雪霏霏行道遲遲¶
載渴載饑我心傷悲莫知我哀¶
　　臣按此商之末造紂為無道夷狄交侵文王時為¶
　　西伯以天子之命遣戍役以衞中國非可已而弗¶
　　已也而遣行之詩丁寧惻怛曰采薇采薇以薇為¶
　　遣戍之期也薇之生戍者始行薇之柔戍者在行¶
<pb:KR3a0058_WYG_027-9b>¶
　　薇之剛戍者將歸厯時久而歸期緩也曰靡室靡¶
　　家念戍者之離其配偶也曰不遑啟居念戍者之¶
　　不得安其起居也曰憂心烈烈載饑載渴念戍者¶
　　以歸期尚遠為憂而又重之以饑渴也曰我戍未¶
　　定靡使歸聘念戍者之行役未定無與歸問其家¶
　　之安否也曰王事靡盬不遑啟處念戍者之勤勞¶
　　王事不得安其居處也曰憂心孔疚我行不來念¶
　　戍者之決於死敵憂心雖甚病而此行無歸期也¶
<pb:KR3a0058_WYG_027-10a>¶
　　末章又言昔我之往楊栁依依春之中也今我之¶
　　來雨雪霏霏冬之末也征行之久饑渴之害心傷¶
　　悲而人莫我知凡此皆戍者之情鬱結于中不能¶
　　以自愬者文王乃先其未發歌詠以勞苦之如其¶
　　身之疾疚焉故范祖禹謂於采薇見先王以人道¶
　　使人至於後世則牛羊而已矣豈不然哉出車勞¶
　　還枤杜勤歸大抵放此不悉錄云¶
東山周公東征也(征三/監也)周公東征三年而歸勞歸士大¶
<pb:KR3a0058_WYG_027-10b>¶
夫美之故作是詩也一章言其完也二章言其思也三¶
章言其室家之望女(音/汝)也四章樂男女之得及時也君¶
子之於人序其情而閔其勞所以說也說以使民民忘¶
其死其惟東山乎我徂東山(徂往/也)慆慆不歸(慆慆言/久也)我¶
來自東零雨其濛(濛雨/貌)我東曰歸我心西悲制彼裳衣¶
勿士行枚(士事也行陳也枚/如箸戰時所銜)蜎蜎者蠋(桑/蟲)烝在桑野(烝/發)¶
(語/聲)敦彼獨宿(敦獨/處也)亦在車下我徂東山慆慆不歸我來¶
自東零雨其濛果臝之實(果臝枯/棲也)亦施于宇(施延/也)伊威¶
<pb:KR3a0058_WYG_027-11a>¶
在室(伊威/小蟲)蠨蛸在户(蠨蛸小/蜘蛛也)町畽鹿場(町畽畦隴也/為麋鹿之場)熠¶
燿宵行(熠燿螢/火也)不可畏也伊可懷也我徂東山慆慆不¶
歸我來自東零雨其濛鸛鳴于垤(鸛水鳥將雨則/鳴垤蟻冢也)婦嘆¶
于室洒埽穹窒(穹窒䑕/穴也)我征聿至有敦𤓰苦(敦徒端切/冏成之狀)¶
(𤓰苦苦/𤓰也)烝在栗薪(謂𤓰延于/栗木之上)自我不見于今三年我徂¶
東山慆慆不歸我來自東零雨其濛倉庚于飛熠燿其¶
羽(熠燿鮮/明也)之子于歸(歸嫁/也)皇駁其馬(馬之黄曰皇/騮白曰駁)親結¶
其縭(縭恱/也)九十其儀(言多/儀)其新孔嘉(新新/婚)其舊如之何¶
<pb:KR3a0058_WYG_027-11b>¶
　　臣按此詩凡四章章首必曰我徂東山慆慆不歸¶
　　我來自東零雨其濛者序其久戍思歸之情閔其¶
　　歸塗陰雨之苦也我之在東未嘗不曰歸而未可¶
　　以歸故其心念西而悲今既歸矣裳衣之敝制而¶
　　新之願今以往勿復従事於行陳之間可也彼蜎¶
　　蜎者蠋則在桑野而敦然獨宿者亦在車下此因¶
　　道塗所見而興士之獨處也次章言果臝之施于¶
　　宇伊威在室蠨蛸在户町畽鹿場熠燿宵行盖未¶
<pb:KR3a0058_WYG_027-12a>¶
　　歸之時遐想其室空無人荒涼岑寂而蔓生之實¶
　　延焉小蟲綴焉野鹿游焉固非可畏之物不能不¶
　　動其懷歸之情也三章言天之欲雨也鸛則鳴于¶
　　垤婦則歎于室盖以夫之在行遇雨念之而嘆愛¶
　　之至也洒埽熏鼠以我之征人行且遂至潔除以¶
　　待望之切也顧見苦𤓰繫于薪上因感其夫匏繫¶
　　於外我之不見今三年矣觸物興懷無一念之不¶
　　在也四章言倉庚于飛鮮明其羽此嫁娶之時也¶
<pb:KR3a0058_WYG_027-12b>¶
　　之子于歸其馬皇駁有文彩也母為結褵送其行¶
　　也九十其儀儀之多也新婚之喜固可嘉矣舊有¶
　　家室者相見而喜又何如耶盖男女居室人之至¶
　　情故一章言其獨宿三章敘其久别而四章又以¶
　　婚之新舊終焉序詩者曰君子之於人敘其情而¶
　　閔其勞所以說也可謂得詩之本指矣詩之言我¶
　　皆周公述歸士之辭士之藴於其心而不能言者¶
　　周公盡發之於言遐想其時上下交孚歡欣感激¶
<pb:KR3a0058_WYG_027-13a>¶
　　有不能自已者後世征戍頻繁民病于役則有為¶
　　詩以刺者曰父曰嗟予子行役夙夜無已母曰嗟¶
　　予季行役夙夜無寐曰王事靡盬不能藝稷黍父¶
　　母何怙曰哀哀父母生我劬勞此以父子不相保¶
　　而怨也曰角枕粲兮錦衾爛兮予美亡此誰與獨¶
　　旦曰終朝采藍不盈一䄡五日為期六日不詹此¶
　　以夫婦不相保而怨也曰漸漸之石維其髙矣山¶
　　川悠遠維其勞矣曰匪兕匪虎率彼曠野哀我征¶
<pb:KR3a0058_WYG_027-13b>¶
　　夫朝夕不暇此將率戍役以勞苦而怨也與采薇¶
　　東山之辭大抵畧同然采薇東山上序戍者之情¶
　　也陟岵諸詩戍者或其家人自序其情也得失之¶
　　相去顧不遠哉今之世兵農雖分而並邊之民往¶
　　往或従征役或任轉輸饑渴疲勞之殃戚嗟愁苦¶
　　之態往往有甚於古者自將帥守牧未聞有過而¶
　　問之者况得上徹於九重之邃乎臣今列之是編¶
　　者欲仁聖之君軫文王周公之念處宮庭之奥如¶
<pb:KR3a0058_WYG_027-14a>¶
　　親臨邊鄙之間恤民之憂如己之憂則民亦將以¶
　　上之憂為憂矣說以使民民忘其死其庶幾乎¶
七月陳王業也周公遭變故陳后稷先公風化之所由¶
致王業之艱難也七月流火(流下也火大火心星六月/之昏入於地之南方至七)¶
(月之昏則/下而西流)九月授衣(當流火之時為/授衣之備也)一之日觱發(一之/日十)¶
(一月也觱/發者風寒)二之日栗烈(二之日十二月/也栗烈者氣寒)無衣無褐(褐毛/布也)¶
何以卒歲(&KR0816;終/也)三之日于耜(三之日正月也/于往也耜田器)四之日舉¶
趾(四之日二月也趾/足也謂舉足而耕)同我婦子饁彼南畝(饁饋/也)田畯至¶
<pb:KR3a0058_WYG_027-14b>¶
喜(田畯田/大夫)七月流火九月授衣春日載陽(載始也/陽温也)有鳴¶
倉庚(黄鸝/也)女執懿筐(懿筐深/筐也)遵彼微行(遵循也微行/牆下小徑)爰¶
求柔桑(爰於也柔/桑群桑)春日遲遲(遲緩/也)采蘩祁祁(蘩□蒿也/所以生蠶)¶
(祁祁衆/多也)女心傷悲殆及公子同歸(女常悲春欲如貴/公子之早妹也)七¶
月流火八月萑葦(預蓄以/為曲薄)蠶月條桑(條桑枝落之/以取葉也)取彼¶
斧斨以伐遠揚(斧斨所以伐遠枝之揚/起者於此亦預備之)猗彼女桑(小而/長條)¶
(曰女/桑)七月鳴鵙(伯勞/也)八月載績(緝麻/之名)載𤣥載黄(以為祭/服𤣥衣)¶
(黄/裳)我朱孔陽(朱色/光明)為公子裳(以供/公上)四月秀葽(草/也)五月鳴¶
<pb:KR3a0058_WYG_027-15a>¶
蜩(蟬/也)八月其穫(禾之早/穫者)十月隕蘀(謂木葉/損落)一之日于貉¶
(謂取狐/狸皮也)取彼狐狸為公子裘(同/上)二之日其同(同㑹/聚也)載纉¶
武功(纉繼也/功事也)言私其豵獻豜于公(田獵所取也小豕曰/豵大豕曰豜大獸公)¶
(之小獸/私焉)五月斯螽動股(斯螽/蝗属)六月莎雞振羽(莎雞/如蝗)七月¶
在野八月在宇(屋霤/也)九月在户十月蟋蟀入我牀下(自/七)¶
(月以下皆言蟋蟀/自野漸入以避寒)穹室熏鼠(穹隙也室塞/也熏去其䑕)塞向墐户(向/北)¶
(出牖墐塗也/所以備寒)嗟我婦子曰為改歲入此室處(改歲大寒/將此以處)¶
六月食鬱及薁(鬱棣属/薁櫻薁)七月亨葵及菽(亨煑也葵今/之葵菽豆也)八¶
<pb:KR3a0058_WYG_027-15b>¶
月剝棗(剝普卜/反擊也)十月穫稻(稻謂晚/収者)為此春酒以介眉夀¶
(自食鬱以下/皆言養老也)七月食𤓰八月斷壺(瓠/也)九月叔苴(叔拾也/苴麻子)¶
采荼薪樗(荼苦菜/樗惡木)食我農夫(以上皆農/者之食)九月築場圃(築/圃)¶
(為場在/今猶然)十月納禾稼黍稷重穋(後熟曰重/先熟曰穋)禾麻菽麥嗟¶
我農夫我稼既同(既同言/已聚也)上入執宮功(宮功公/室之役)晝爾于¶
茅宵爾索綯(晝取茅/夜作索)亟其乘屋(亟急也/乘升也)其始播百穀(以/布)¶
(穀在近早/修室廬)二之日(十二/月)鑿冰沖沖(沖沖鑿/冰之意)三之日(正/月)納¶
于凌陰(冰室/也)四之日其蚤獻羔祭韭(仲春獻羔開冰獻/于寢廟也韭新出)¶
<pb:KR3a0058_WYG_027-16a>¶
(故薦/之)九月肅霜十月滌場(滌掃/也)朋酒斯饗(兩樽/曰朋)曰殺羔¶
羊躋彼公堂(公堂人/君之堂)稱彼兕觥(兕角/之觥)萬夀無疆¶
　　臣按周家以農事開國成王幼沖嗣位周公懼其¶
　　未知稼穡之艱難也故作此詩使瞽矇歌之宮中¶
　　(此朱/熹說)庶幾成王知小民之依不敢荒寧盖與無逸¶
　　之作同一意也夫農者衣食之本一日無農則天¶
　　地之所以養人者幾乎熄矣惟其闗生人之大命¶
　　是以服天下之至勞今以此詩考之日月星辰之¶
<pb:KR3a0058_WYG_027-16b>¶
　　運行昆蟲草木之變化凡感乎耳目者皆有以觸¶
　　其興作之思是其心無一念不在乎農也自于耜¶
　　而舉趾自播穀而滌場所治非一器所業非一端¶
　　私事方畢而公宮之役毋敢稽歲功方成而嗣歲¶
　　之圗不敢後是一歲之間無一日不專乎農也維¶
　　夫與婦維婦與子各共乃事各任乃役是一家之¶
　　内無一人不力乎農也織薄於秋求桑於春躬蠶¶
　　績之勞以為衣服之計者無所不至猶恐其未足¶
<pb:KR3a0058_WYG_027-17a>¶
　　也于貉為裘又有以相之食鬱及薁烹葵及菽備¶
　　果蔬之美以充耆老之養者無所不至猶恐其未¶
　　足也穫稻為酒又有以介之當是時農之所耕者¶
　　自有之田也而上之人又従而崇奬勸勵之故斯¶
　　人亦以為生之樂而勤敏和恱之氣浹於上下不¶
　　見其有勞苦愁嘆之狀朋酒羔羊升堂稱夀君民¶
　　相與獻酬忘其為尊卑貴賤之殊後世之農則異¶
　　乎此矣已無田可耕而所耕者他人之田為有司¶
<pb:KR3a0058_WYG_027-17b>¶
　　者得無殃害之足矣豈復有崇奬勸勵之意故數¶
　　米而炊併日而食者乃其常也田事既起丁夫之¶
　　糧餉與牛之芻槀無所従給豫指収斂之入以為¶
　　稱貸之資糲飯藜羮猶不克飽敢望有鹽酪之味¶
　　乎曉霜未釋忍饑扶犁凍皴不可忍則燎草火以¶
　　自温此始耕之苦也燠氣將炎晨興以出傴僂如¶
　　啄至夕乃休泥塗被體熱爍濕蒸百畝告青而形¶
　　容變化不可復識矣此立苗之苦也暑日流金田¶
<pb:KR3a0058_WYG_027-18a>¶
　　水若沸耘耔是力稂莠是除爬沙而指為之戾傴¶
　　僂而腰為之折此耘苗之苦也迨埀穎而堅栗懼¶
　　人畜之傷殘縛草田中以為守舍數尺容膝僅足¶
　　蔽雨寒夜無眠風霜砭骨此守禾之苦也刈穫而¶
　　歸婦子咸喜舂揄簸蹂競敏其事若可樂矣而一¶
　　飽之懽曾無旬月穀入主家之廩利歸質貸之人¶
　　則室又埀罄矣自此之外惟采薪于茅販鬻易粟¶
　　以茍活而已若夫桑麻種藝蠶績織絍勞苦稱是¶
<pb:KR3a0058_WYG_027-18b>¶
　　而敝衣故絮曾不得以卒歲豈不重可哀憐也哉¶
　　夫農夫紅女之艱勤富室知之者寡矣况士大夫¶
　　乎士大夫知之者寡矣况貴戚近屬乎貴戚近屬¶
　　知之者寡矣况六宮嬪御乎近世張栻入侍經筵¶
　　因講葛覃之詩言於孝祖以為周公之告成王見¶
　　於詩有若七月見於書有若無逸欲其知稼穡之¶
　　難與小人之依帝王所傳心法之要端在於此夫¶
　　治常生於敬畏而亂常起於驕肆使為國者毎念¶
<pb:KR3a0058_WYG_027-19a>¶
　　乎農畝之勞則心不存焉者寡矣何者其必嚴恭¶
　　朝夕而不敢怠也其必懷保小民而不敢康也其¶
　　必思天下之饑寒若己饑寒之也是心常存則驕¶
　　肆何自而生豈非治之所由興也與栻之論最為¶
　　懇至臣愚不佞願詔儒臣以今農夫紅女耕蠶勞¶
　　勩之狀作為歌詩退朝之暇使人日誦于前且繪¶
　　畫成圖揭之宮掖布之戚里庶幾聖心惕然不忘¶
　　小民之依而六宮嬪御外家近屬亦知衣食所自¶
<pb:KR3a0058_WYG_027-19b>¶
　　來勉為勤儉之趨而不狃汰侈之習戒諭守宰勤¶
　　行勸相毋妄興徭役以奪其時毋横加賦斂以困¶
　　其力老農之不能自養者籍之有司大夏隆冬賦¶
　　常平義廩之粟稍振贍之歲凶賑䘏先良農而後¶
　　游手以示聖朝重本之意則民將爭趨南畝衣食¶
　　足而孝悌興矣惟仁聖埀意焉¶
君牙(周書篇名穆王命君牙/為大司徒作此以誥)夏暑雨小民惟曰怨咨冬¶
祁寒小民亦惟曰怨咨厥惟艱哉思其艱以圖其易民¶
<pb:KR3a0058_WYG_027-20a>¶
乃寧¶
　　臣按夏而雨冬而寒時令之常也而小民惟曰怨¶
　　咨者非怨天之雨且寒也小民生生之計無時弗¶
　　艱而於斯時為尤艱此其所以怨咨也厥惟艱哉¶
　　非深知民間真切利疚者不能言也為有司者當¶
　　思其艱而為圖其易者民乃安矣穆王為周六葉¶
　　天子生深宮之中而能恫念細民疾苦此孔子所¶
　　以取於書也然方是時井地之法未壞有廬可居¶
<pb:KR3a0058_WYG_027-20b>¶
　　有田可食民之艱已若是而况今乎窮簷敗屋窮¶
　　山曠野暑雨淋淫茅茨不足以自覆風雪凝沍褚¶
　　絮不足以自温平居終歲勤動曾不得穀其腹隆¶
　　寒皸瘃罔所營求則坐須窮餓而已歲雖大穰猶¶
　　不免此一遭艱險則老弱轉乎溝壑彊者起為攻¶
　　剽勢所必然民生之艱莫甚今日惟聖明其深軫之¶
漢文帝十二年三月詔曰道民之路在於務本朕親率¶
天下農十年于今而野不加辟(辟讀/曰闢)歲一不登民有饑¶
<pb:KR3a0058_WYG_027-21a>¶
色是従事焉尚寡而吏不加務也吾詔書數下歲勸民¶
種殖而功未興是吏奉吾詔不勤而勸民不明也且吾¶
農民甚苦而吏莫之省將何以勸焉其賜民今年租稅¶
之半¶
　　臣按三代而後知農民之苦未有漢文若者詔令¶
　　之下勤勤懇懇然使無實惠以將之則詔令為空¶
　　文矣惟其方春而豫賜今年之租寛細民之力此¶
　　其所以為誠於憫農也¶
<pb:KR3a0058_WYG_027-21b>¶
唐德宗貞元二年上畋於新店入民趙光奇家問百姓¶
樂乎對曰不樂上曰今歲頗稔何為不樂對曰詔令不¶
信前云兩歲之外悉無他徭而誅求者殆過於稅又云¶
和糴而實强取之曾不識一錢始曰所糴栗麥納於道¶
次今則遣致京西行營動數百里車摧牛斃破産不能¶
支愁苦如此何樂之有毎有詔令優恤徒空文耳恐聖¶
主深宮九重皆未知之也上命復其家¶
　司馬光曰甚矣唐德宗之難寤也自古所患者人君¶
<pb:KR3a0058_WYG_027-22a>¶
　之澤壅而不下達小人之情鬱而不上通故勤恤於¶
　上而民不懷愁怨於下而君不知至於離畔危亡凡¶
　以此也德宗幸以游獵得至民家值光奇敢言而知¶
　民疾苦固當按有司廢格詔書横増賦斂盜匿公財¶
　之罪然後洗心易慮一新其政屏浮飾廢虛文謹號¶
　令篤誠信矜困窮伸寃滯則太平之業可致矣釋此¶
　不為乃復光奇之家夫以四海之廣兆民之衆安得¶
　人人自言於天子而户户復其徭賦乎¶
<pb:KR3a0058_WYG_027-22b>¶
　　臣按趙光奇之言雖唐世之弊政求之今日殆有¶
　　甚焉常賦之誅求粟則展轉增入有輸一石而其¶
　　費至三石者帛則阻却換易有輸一縑而其費逾¶
　　三縑者和糴之强取有僅償其半直者有不給一¶
　　錢者其他横斂苛征色目如蝟又不與焉是以民¶
　　雖遭值豐穰曾無伸眉之樂况艱險乎貪官黠胥¶
　　交為蒙蔽監司牧守不獲盡聞况朝廷乎民日以¶
　　瘠吏日以肥而國家元氣日以朘剝長此不已將¶
<pb:KR3a0058_WYG_027-23a>¶
　　有瓦解土傾之憂惟仁聖深念焉¶
後唐明宗問宰相馮道今歲雖豐百姓贍足否道曰農¶
家歲凶則死於流殍歲豐則傷於穀賤豐凶皆病者惟¶
農家為然臣記進士聶夷中詩云二月賣新絲五月糶¶
新穀醫得眼下瘡剜却心頭肉語雖鄙俚曲盡田家之¶
情狀農於四民之中最為勤苦人主不可以不知也上¶
恱命左右錄其詩常諷誦焉¶
　　臣按聶夷中之詩即臣前所謂預指収斂之入以¶
<pb:KR3a0058_WYG_027-23b>¶
　　為稱貸之資是也新絲之出以五月而貸以二月¶
　　新穀之登以八月而貸以五月此猶當時之俗也¶
　　若今則往往貸於半歲之前矣千錢之物僅得數¶
　　百或不及其半焉富家鉅室乘時射利田夫蠶婦¶
　　低首仰給否則亡以為耕桑之本迨繭浴於湯禾¶
　　登於場而責逋者狎至解絲量穀亟以授之回顧¶
　　其家索無所有矣償或未足則又轉息為本因本¶
　　生息昔之千錢俄而兼倍昔之數百俄而千錢於¶
<pb:KR3a0058_WYG_027-24a>¶
　　是一歲所貸至累載不能償己之所貸子孫不能¶
　　償牒訟一投追吏奄至伐桑撤屋賣妻鬻子有不¶
　　容惜者矣且人情所望者一稔而歲稔則督逋尤¶
　　峻竭其廬之入不容錙銖龠合留故昔人謂豐年¶
　　不如凶年其言似於過激然實農家之真利病也¶
　　嗚呼民生之艱一至於此上之人奈何眂為當然¶
　　而弗之恤哉唐明宗五季之君而儉約愛民所謂¶
　　彼善於此者因馮道之對誦夷中之詩惻然若有¶
<pb:KR3a0058_WYG_027-24b>¶
　　所感然未聞當時有所施行則亦徒言而已爾故¶
　　孟子曰雖有仁心仁聞而民不被其澤者不行先¶
　　王之道也仁聖之君可不念哉¶
周世宗留意農事常刻木為農夫蠶婦寘於殿庭¶
　　臣按世宗於五季為賢君故能念耕蠶之苦刻木¶
　　為人朝夕睹之以毋忘細民之艱其視沈溺於富貴¶
　　之欲一念未嘗及田里者相去遠矣臣是以有取焉¶
　　　　以上論田里戚休之實¶
<pb:KR3a0058_WYG_027-25a>¶
　¶
　¶
　¶
　¶
　¶
　¶
　¶
　¶
<pb:KR3a0058_WYG_027-25b>¶
　¶
　¶
　¶
　¶
　¶
　¶
　¶
　大學衍義卷二十七¶
